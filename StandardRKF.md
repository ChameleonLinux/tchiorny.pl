---
layout: page
title: Standard RKF
permalink: /pl/Standard RKF
ref: rkf
lang: pl
incat: O Czarnym Terierze
---
W 1996 roku Rosyjska Federacja Psów Służbowych i Rosyjska Kynologiczna Federacja (RKF) zatwierdziły nowy standard rasy Czarnego Teriera Rosyjskiego. Standard ten na dzień dzisiejszy jeszcze nie został zatwierdzony przez FCI, jednakże należy oczekiwać, że już wkrótce to nastąpi. Znajomość założeń teoretycznych rasy jest potrzebna nie tylko sędziom, ale również, a nawet przede wszystkim, hodowcom. Albowiem tylko dogłębna znajomość aktualnego wzorca dającego wyobrażenie ideału psa danej rasy, pozwala dążyć do tworzenia, w drodze doboru i selekcji, postępu hodowlanego. W nowym wzorcu zawarto znaczące zmiany określające kierunek w jakim zmierza hodowla:


#### CZARNY TERIER ROSYJSKI:
pies więcej niż średniego lub dużego wzrostu. Silny, nieufny w stosunku do obcych, wyniosły, odważny, pewny siebie, o kwadratowym lub zbliżonym do kwadratu korpusie, łatwo przystosowuje się do różnych warunków klimatycznych, dobrze się szkoli. Wieloletnie doświadczenia w wykorzystaniu czarnego teriera w służbach wartowniczych potwierdzają jego przydatność do pracy oraz niezawodność. Zrównoważony charakter i dobra podatność na szkolenie pozwalają wykorzystywać go przede wszystkim do pełnienia różnorodnych funkcji, a nie tylko jako stróża. Czarny terier rosyjski posiada masywny kościec, proporcjonalną budowę, mocną i mocno-grubą konstytucję oraz potężną muskulaturę. Typ wyższej nerwowej aktywności: zrównoważony-aktywny, z obronną reakcją w aktywnej formie. Cechy płciowe powinny być dobrze wyrażone. Preferowany wzrost dla psów 72 - 76 cm, dla suk 68 - 72cm. Dopuszczony przedział wzrostu dla psów nie mniej niż 70cm i nie więcej niż 78cm , dla suk nie mniej niż 66cm i nie więcej niż 74cm. Waga dla psów 50 - 60kg, dla suk 45 - 50kg


#### KORPUS:
czarnego teriera rosyjskiego pokryty jest gęstą i grubą sierścią. Włos upiększający na nogach i głowie jest dobrze rozwinięty. Obowiązuje strzyżenie według ustanowionego wzorca.

*Braki* - odchylenia w stronę lekkości lub ociężałości, wysokonożność lub krótkonożność, wydłużony format. Bojaźliwość lub nadmierna pobudliwość.

*Wady dyskwalifikujące* - nieproporcjonalność budowy. Zasadnicze odchylenia w typie konstytucji. Tchórzostwo, nadpobudliwość, nieuzasadniona agresja. Jednostronne lub dwustronne wnętrostwo, niedorozwój jądra.


#### GŁOWA:
proporcjonalna do ogólnej budowy ciała, równa lub trochę większa niż 40 % wysokości psa w kłębie, w części czaszki umiarkowanie szeroka, z okrągłymi, ale nie ostro zaznaczonymi policzkami, łuki brwiowe dostatecznie wyrażone, czoło płaskie, przejście od czoła do kufy zaznaczone, ale nie ostro, linia czoła i kufy równoległa. Kufa masywna, lekko zwężająca się ku końcowi nosa. Długość kufy nieco krótsza niż głowy w stosunku 4:5. Wąsy i broda nadają kufie prostokątny kształt. Wargi grube i mięsiste, czarne, ściśle przylegające i nie tworzące obwisłych fafli. Trufla duża, czarna. Ciemna pigmentacja dziąseł.

*Braki* - głowa krótka, gruba, lekka, ciężka, nieproporcjonalna w stosunku do ciała. Wypukłe czoło. Zbyt wypukłe policzki. Kufa krótka, zadarta, opuszczona, zbyt wąska, silnie zaostrzona. Nalane wargi. Brak pigmentacji warg i dziąseł. Drobna trufla.

*Wady dyskwalifikujące* - nie czarny nos.


#### USZY:
wysoko osadzone, wiszące na chrząstkach, nieduże, trójkątnej formy, przednimi krawędziami przylegające do policzków, zwisająca część jest gładka , bez zgnieceń i zmarszczek.

*Braki* - silnie pomarszczone, uniesione, silnie odstające od głowy.


#### OCZY:
nieduże, o owalnym kształcie, prosto i szeroko osadzone, ciemne. Powieki suche, ciemne, ściśle przylegające.

*Braki* - okrągłe, jasne, krzywo lub blisko osadzone. Szare powieki, widoczna trzecia powieka, bielmo.


#### ZĘBY:
duże i białe, ściśle przylegające do siebie, w pełnym komplecie /42 zęby/, siekacze u podstawy rozmieszczone w jednej linii. Zgryz nożycowy.

*Braki* - zęby drobne, rzadkie, silnie zniszczone.

*Wady dyskwalifikujące* - wszystkie odchylenia od zgryzu nożycowego. *Braki* w uzębieniu, siekacze nie ułożone w jednej linii.


#### SZYJA:
masywna, sucha, muskularna, średniej długości, mniej więcej równa długości głowy, ustawiona pod kątem 45 - 50 stopni do linii pleców.

*Braki* - wysoko ustawiona szyja, krótka, podgardle.


#### TUŁÓW:
Długość przewyższa wysokość w kłębie nie więcej niż 4% u psów i 6% u suk. Klatka piersiowa o owalnym przekroju, długa, szeroka i głęboka z nieco wypukłymi żebrami. Przedpiersie niedużo wysunięte przed linię stawu barkowego. Dolna linia klatki znajduje się na wysokości łokci lub nieco niżej. Głębokość klatki stanowi 50% wysokości psa w kłębie. Brzuch umiarkowanie podciągnięty powyżej dolnej linii klatki. Kłąb wysoki, długi, dobrze rozwinięty, wyraźnie zaznaczony. Wysokość w kłębie o 1-2 cm większa od wysokości lędźwi. Grzbiet mocny, prosty, szeroki i muskularny, długości równej mniej więcej 1/2 odległości od najwyższego punktu kłębu do nasady ogona. Lędźwie szerokie i krótkie, nieco krótsze od grzbietu. Zad szeroki, muskularny, nieznacznie opadający ku wysoko osadzonemu ogonowi pod kątem 5 - 10 stopni.

*Braki* - płaska, beczkowata, drobna, wąska klatka. Nadmiernie długi grzbiet, miękki, wąski, wypukły. Lędźwie długie, łękowate, karpiowate, wąskie. Zad wąski, stromy, prosty.


#### OGON:
wysoko osadzony, gruby, krótko kopiowany /zostawia się 3-5 kręgów/.

*Braki* - zajęczy ogon.


#### KOŃCZYNY PRZEDNIE:
oglądane z przodu proste i równoległe. Łopatki długie, ustawione pod kątem 45 stopni. Łopatki wraz z kośćmi ramion tworzą kąt około 100 stopni. Ramiona i barki muskularne. Przedramiona proste, grube, średniej długości, ustawione pionowo i równolegle. Łokcie skierowane ostro w tył. Śródręcze krótkie, masywne, ustawione niemal pionowo. Długość przedniej nogi do łokcia wynosi 50 % wysokości w kłębie.


#### KOŃCZYNY TYLNE:
oglądane od tyłu proste i równoległe, ustawione niewiele szerzej od przednich. Uda szerokie z dobrze rozwiniętą muskulaturą. Kości udowe dostatecznie długie ustawione nieco ukośnie. Kąt stawu biodrowego 105 - 110 stopni. Biodra szerokie z dobrze rozwiniętą muskulaturą. Kąt stawu kolanowego równy mniej więcej 130 stopni. Podudzie długie, ustawione ukośnie. Stawy skokowe suche, dobrze wyrażone. Kąt stawu skokowego równy mniej więcej 135 stopni. Śródstopie masywne, długie, ustawione pionowo.

*Braki* - wąskie ustawienie nóg, krótkie udo i podudzie, nalane stawy, szablistość, pionowy zad.


#### ŁAPY:
duże, zebrane w piąstki, okrągłego kształtu. Pazury ciemne. Wilcze pazury powinny być usunięte.

*Braki* - płaskie, niezwiązane łapy. Jasne pazury. Wilcze pazury.


#### OKRYWA WŁOSOWA:
sierść gruba, twarda i gęsta. Włos z załamaniem, długości 4-10 cm. pokrywa całe ciało psa. Dobrze rozwinięty upiększający włos tworzy na głowie zwisające brwi, wąsy i brodę, a na szyi i kłębie grzywę. Przednie i tylne kończyny dobrze chronione długim i grubym włosem. Podszerstek gęsty, miękki i dobrze rozwinięty. Obowiązuje strzyżenie według ustalonego standardu.

*Braki* - sierść prosta, sierść gładko przylegająca na korpusie połączona z dobrze rozwiniętym upiększającym włosem na nogach i głowie.

*Wady dyskwalifikujące* - sierść miękka, krótka, wełnista, lokowana. Brak ozdobnego włosa na głowie i nogach.


#### UMASZCZENIE:
czarne lub czarne z nieznaczną siwizną.

*Braki* - obfita siwizna (powyżej 1/3 powierzchni ciała).

*Wady dyskwalifikujące* - obecność białych łat i znaczeń. Powierzchnie siwizny ostro zaznaczone. Niestandardowe umaszczenie.


#### RUCH:
charakterystycznym chodem jest kłus i galop. Przy ruchu w kłusie nogi powinny unosić się prostolinijnie, z niewielkim zbliżeniem przednich nóg do linii środkowej, plecy i lędźwie elastycznie sprężynują. Stawy przednich i kończyn swobodnie rozginają się. Podczas ruchu pies zagarnia dużą przestrzeń, co objawia się silnym wyrzutem tylnych i znacznym wymachem przednich kończyn.

*Braki* - ruch ciężki, związany. Zad wysoko unoszony w ruchu, podrzucanie zadem, kołysaniem zadem lub jego gwałtowne ruszanie. Bieg bokiem, innochód.
